Descripción del itinerario
ALMÁCIGA – OS IRMANDIÑOS:
A Grande Guerra Irmandiña tivo lugar entre 1467 e 1469. Nela loitouse contra os abusos que a xente común recibía desde as fortalezas dos señores, cabaleiros e prelado, tentando terminar co sistema de fortalezas dos séculos X – XV, romper a relación de vasalaxe e non pagar as abusivas rendas ao señor.
Dous exércitos señoriais entran cara Santiago na primavera de 1469: o de Pedro Madruga desde Portugal polo Camiño Portugués, e o do arcebispo Fonseca e Juan Pimentel desde Salamanca pola Vía da Prata. Enfróntanse na batalla da Almáciga a un exército irmandiño dirixido por Pedro Osorio, ao que derrotaron tras collelo por sorpresa sen permitirlle recibir reforzos de outras partes de Santiago, marcando esta batalla o principio do fin da revolta irmandiña.
A continuación, o arcebispo Fonseca puxo un longo cerco á cidade de Santiago para destruír a súa irmandade, e o resto dos señores feudais comezan a recuperar as súas terras e restaurar os seus privilexios.

ALMÁCIGA – MOREIRA BRANCA:
Moreira branca (Morus alba)
A moreira branca cultivouse de forma intensiva pola industria téxtil, xa que as súas follas son o alimento da eiruga da seda (Bombyx mori) que sincroniza o nacemento coa saída das novas follas da moreira.
A seda foi comercializada en Europa procedente da China por medio da Ruta da Seda, pola que viaxou Marco Polo a principios do século XIII e que recibe este nome por ser a seda a mercancía mais valiosa das que circulaban por ela, pero non a única pois tamén comerciaban con especias, pedras preciosas, marfil,...
Tanto a árbore como a seda proceden de Asia, e non se descubriron en occidente até o século VI cando os monxes nestorianos introduciron as especies da moreira e a eiruga de seda no Mediterráneo. España e Italia convertéronse en grandes produtores, sobre todo nas zonas de Andalucía e Murcia, e trasladarán esta industria ás colonias americanas.

BONAVAL – ORDES MENDICANTES:
Extramuros da cidade medieval situábanse os conventos das ordes mendicantes coma o de San Domingos de Bonaval. Aquí vivían os monxes da orde dos predicadores ou dominicos, fundada por Domingo de Guzmán en Toulouse en 1216. O lema da orde é Laudare, Benedicere, Praedicare (encomiar, bendicir e predicar) Os dominicos destacaron pola súa erudición nos campos da teoloxía e a doctrina, na que se formaban amplamente para predicar mellor, e destacando entre estes a Tomás de Aquino.
No seu xardín os frades cultivaban centeo, frutas e hortalizas para a súa manutención e a dos necesitados aos que acudían, pero tamén se coidaban de ter plantas medicinais coas que surtir o seu herbario. O deseño de este espazo, realizado por Alvaro Siza e Isabel Aguirre, está baseado nun mapa de 1907.

BONAVAL – O ANTIGO CEMITERIO E OS CIPRESES:
Na parte alta do parque atopábase o cemiterio, tras as ábsidas da igrexa. Ten acceso dende o parque e tamén a través da porta de ferro forxado coñecida como da Memoria, antiga entrada na que un letreiro de ferro di “Cemiterio xeral, 1.847”
Hoxe está desacralizado, convertido nun xardín rodeado de nichos e cinceiros baleiros e presidido por un ciprés (Cupressus sempervirens) a árbore típica dos cemiterios dende época clásica, xa que era a árbore adicada ao deus Hades e estaba vinculado aos mortos e aos ritos funerarios.
Na Biblia aparece varias veces, pois crese que a arca de Noé foi construída con madeira de esta árbore, así como o Lignum Crucis (a Cruz de Cristo) xa que un fragmento que a Igrexa admite como auténtico, a reliquia de Liébana, está feita con madeira de ciprés.

BELVÍS – AS HORTAS MUNICIPAIS:
Este proxecto comezou en 2008 cando se desenrolou un programa social que pretendía proporcionar á veciñanza un xeito de ocupar o seu tempo de lecer e contribuír ao mantemento e diversificación dos aproveitamentos dos parques e outros espazos públicos.
Estas leiras son do Concello, e concédeselle o uso durante un período de tempo a un veciño da cidade para que as cultive, promovéndose nelas a horticultura ecolóxica e as técnicas agrarias tradicionais.
